+++
date = "2006-12-03T21:37:36+01:00"
title = "Zmierzch kompaktu"
Description = "Płyta CD musi odejść. Od 2000 roku liczba sprzedanych płyt kompaktowych na całym świecie sukcesywnie spada. Co ją zastąpi?"
tagi = [ "studencka" ]
+++


Płyta CD musi odejść. Od 2000 roku liczba sprzedanych płyt kompaktowych na całym świecie sukcesywnie spada. Co ją zastąpi?


MP3 - format zapisu muzyki na dysk komputera opracowany na uniwersytecie Fraunhoffera w Niemczech w 1995 r. to akademicki przykład wykorzystania komputerów do kompresji sygnałów audio. Na początku format znany był jedynie hobbystom. Skompresowanie i zapisanie całej płyty audio na dysk komputera zajmowało całą noc. Jednak po kilku latach wraz z polepszaniem się możliwości komputerów MP3 stało się na tyle popularne, że w głowie Shawna Fanninga zrodził się pomysł założenia serwisu Napster. Serwis umożliwiał wymianę plików pomiędzy jego użytkownikami. W szczytowym okresie swojego istnienia przyciągnął 60 milionów ludzi chcących za darmo ściągnąć muzykę. Ludzie ci cenili sobie nie tylko brak opłat, ale i wygodę - ogromna ilość utworów była dostępna już po paru kliknięciach.

Giganci rynku muzycznego ignorowali tego rodzaju praktyki łamania prawa - Napster został zamknięty dopiero po trzech latach swojego istnienia. W tym czasie format MP3 stał się jednym z najbardziej popularnych tematów w Internecie. Zamknięcie serwisu przydało tylko popularności darmowemu wymienianiu się muzyką - teraz już naprawdę wszyscy o tym wiedzieli. W miejsce Napstera powstały nowe serwisy (np. Sharereactor, Osloskop), a nawet specjalne sieci służące do dzielenia się plikami (Kazaa, WinMX, e-Donkey, Gnutella). Pomysł darmowej muzyki spodobał się ludziom.

Okazuje się jednak, że nie wszyscy wzbraniają się przed płaceniem za dobrą muzykę. Firma Roxio postanowiła reaktywować Napstera, uruchamiając jego nową wersję - Napstera 2. Jak twierdzą autorzy serwisu, udało się im skatalogować i udostępnić około 500 tysięcy piosenek - od Eminema do Milesa Davisa. Od swojego protoplasty Napster 2 różni się tym, że za ściągnięte utwory trzeba płacić. Opłata wynosi jedynie 99 centów za piosenkę (niestety tylko mieszkańcy USA mogą korzystać z serwisu). Od pewnego czasu istnieje także strona iTunes.com firmy Apple. Dzięki programowi o tej samej nazwie można na niej kupić piosenki. Popularność serwisu jest ogromna. Od momentu otworzenia go w kwietniu ubiegłego roku sprzedano ponad 14 milionów utworów - jeden kosztuje 99 centów, a cała płyta 9,90 dolara.

Analitycy biznesowi oceniają, że w 2008 r. wartość sprzedaży muzyki w sieci wyniesie 1,5 miliarda dolarów, co będzie stanowiło 12 procent wartości całego rynku muzycznego na świecie. Na podstawie tych informacji można domniemywać, że muzyczna płyta CD już niedługo może zniknąć z półek sklepowych, stając się jedynie eksponatem i gratką dla kolekcjonerów. Rynek przejmą firmy rozpowszechniające muzykę w formacie MP3 i innych, takich jak: MPC, Ogg, Monkey Audio Format, AAC itd.
