+++
date = "2006-12-03T21:37:36+01:00"
title = "Rozmowy za friko"
Description = "Nadchodzi era tanich rozmów międzynarodowych. Wszystko za sprawą ekspansji telefonii internetowej."
tagi = [ "studencka" ]
+++


 
Nadchodzi era tanich rozmów międzynarodowych. Wszystko za sprawą ekspansji telefonii internetowej.

Zasada jest prosta. Kabel internetowy zastępuje kabel telefoniczny. Nasz głos w postaci ciągu zer i jedynek wędruje przez sieć tak samo jak maile, zdjęcia, pliki z muzyką. Jakie są tego zalety? Przede wszystkim cena. W przeciwieństwie do rozmów telefonicznych przesyłanie danych przez Internet nic nie kosztuje. Dodatkowo, sieć jest odporna na wszelkie usterki łącz i inne kataklizmy powodujące przerwanie kabli - Internet przypomina pajęczynę: gdy jedna z jej nitek się urwie, dane mogą podążyć inną drogą. Do nawiązania rozmowy potrzebny jest komputer lub specjalne urządzenie dostępowe dostarczane przez usługodawcę. Nasz rozmówca musi dysponować tylko telefonem.

Aby zacząć korzystać z dobrodziejstw technologii VoIP (Voice over IP - w wolnym tłumaczeniu "głos przesyłany przez Internet"), można wykupić usługę u providera lub skompletować samemu potrzebny zestaw. Pierwsza opcja jest tania, druga - bardzo tania.


Dzwonić można zupełnie za darmo (oczywiście nie licząc opłat za łącze sieciowe), gdy sami zainstalujemy odpowiedni sprzęt i oprogramowanie. Jedynym mankamentem jest to, że nasz rozmówca musi również mieć podobnie skonfigurowany komputer - bezpośrednie połączenie z telefonem stacjonarnym lub komórkowym nie jest możliwe. W wielu przypadkach nie stanowi to jednak przeszkody. Wystarczy mieć komputer z kartą dźwiękową i podłączonym zestawem słuchawkowym lub po prostu z głośnikami i mikrofonem oraz program służący do komunikacji głosowej przez Internet. Standardowo w systemach z rodziny Windows jest to aplikacja NetMeeting, a pod Linuksem - GnomeMeeting. Można oczywiście użyć dowolnego innego programu - najlepiej takiego, który wykorzystuje bardzo rozpowszechniony protokół internetowego dzwonienia H.323.

Aby skontaktować się z naszym rozmówcą, wystarczy kliknąć na ikonkę, gdzie zawarty jest jego adres - to tak jakby tam był jego numer telefonu połączenia. Można go też odnaleźć w internetowej książce adresowej. Wtedy w głośnikach jego komputera rozlegnie się dzwonek - połączenie następuje po naciśnięciu przez niego odpowiedniego przycisku.

> Trzy kroki do tanich rozmów
> 
> 1. Podłącz mikrofon do odpowiedniego wejścia w karcie dźwiękowej. Jest ono oznaczone rysunkiem mikrofonu lub napisem "mic". Upewnij się również, że twoje głośniki dobrze działają.
> 
> 2. Jeśli masz Windowsa w wersji XP, kliknij przycisk Start, a następnie Uruchom. W okienku, które się otworzy, wpisz "conf.exe" i naciśnij klawisz Enter. Jeśli masz wersję Windowsa starszą niż XP, musisz najpierw zainstalować program. W tym celu trzeba klikać: Start, Ustawienia, a tam Dodaj/Usuń Programy. W pokazanej liście należy znaleźć program NetMeeting i wybrać opcję instalacji. Po zainstalowaniu programu można uruchomić go z menu Start.
> 
> 3. Po uruchomieniu programu trzeba odpowiedzieć na kilka pytań, które wyświetlą się na monitorze. Program skonfiguruje mikrofon i głośniki do optymalnej pracy. Nasze dane zostaną umieszczone w internetowym katalogu (odpowiednik książki telefonicznej), oczywiście jeśli sobie tego życzymy. Po procesie konfiguracji można już łączyć się bez ograniczeń!

Jeśli chcemy dodzwonić się do cioci w Ameryce, która nie ma komputera, musimy zgłosić się do firmy świadczącej usługi telefonii internetowej. Większość dostawców proponuje podłączenie do linii telefonicznej specjalnego terminalu, jednak można dzwonić również z komputera za pomocą udostępnionej aplikacji. Płatności dokonuje się na ogół przy użyciu karty typu pre-paid, którą można kupić w wielu sklepach w dużych miastach. Karta ta działa podobnie jak karty Sim Plus, Tak-Tak lub POP. Po załatwieniu wszystkich formalności możemy nadal korzystać z tego samego telefonu, tyle że rozmowy międzymiastowe lub międzynarodowe odbędą się przez sieć internetową.

Ceny połączeń międzymiastowych u jednego z największych polskich operatorów VoIP są nawet o 40 procent niższe niż w TP SA. Za to połączenia międzynarodowe mogą być tańsze nawet o 95 procent (np. minuta rozmowy z Săo Paulo w Brazylii przez telefon kosztuje 7,63 zł, natomiast przez Internet u innego polskiego providera - 0,34 zł).

Na rynku są również dostępne rozwiązania sprzętowe umożliwiające np. połączenie dwóch działów firmy w odległych od siebie miastach. Są to specjalne centralki, które odbierają rozmowy z Internetu i przesyłają je dalej do konwencjonalnej sieci telefonicznej. Możliwe jest wtedy dzwonienie z Warszawy do Krakowa, a opłata jest taka jak za rozmowy lokalne.

Rynek urządzeń i rozwiązań VoIP od momentu zaistnienia technologii dla szerszej grupy klientów (koniec lat 90.) powiększył się kilkakrotnie. Wskazuje to na znaczne zapotrzebowanie na tego typu usługi - przede wszystkim wśród klientów korporacyjnych, ale także prywatnych. Wydaje się, że dzięki burzliwie rozwijającemu się Internetowi technologia VoIP w niedalekiej przyszłości wyprze telefony stacjonarne. Dla zwykłych użytkowników oznacza to potanienie rozmów, a także zwiększenie niezawodności telefonu oraz wygody w jego używaniu.

