+++
date = "2006-12-03T21:37:36+01:00"
title = "Życie po Windows"
Description = "Nowa rewolucyjna technologia zdobywa masowo świat komputerów. Nadchodzi era Linuksa."
tagi = [ "studencka" ]
+++

Nowa rewolucyjna technologia zdobywa masowo świat komputerów. Nadchodzi era Linuksa.

Student Kowalski założył właśnie swoją pierwszą firmę i kupuje komputer. Ucieszony znalazł tani zestaw, na którym będzie mógł pisać dokumenty, maile i przeglądać strony internetowe. Okazuje się jednak, że do komputera kosztującego 1500 złotych musi dokupić programy za 2000 złotych: system operacyjny Windows XP, pakiet MS Office XP oraz niezbędny program antywirusowy. Niestety stwierdza, że działają bardzo wolno, często się zawieszają, a on wykorzystuje 10 procent ich możliwości. Kowalski jest załamany, ale nie widzi żadnej alternatywy.

Odsiecz nadchodzi

> Z raportu Siemens Business Systems
> 
> W 2008 roku Linux będzie na co piątym desktopie.
> 
> Pakiet Linux + Ximian Desktop + OpenOffice pracownicy są w stanie w pełni opanować w ciągu dwóch dni szkoleń.
> 
> Przewiduje się, że przejście na Linuksa obniży o 20-30 procent koszty administracji systemu, o 50 procent koszty sprzętu oraz o 80 procent koszty opłat licencyjnych.
> 
> Linux obniża koszty dużych instalacji (np. 1000 desktopów) dzięki lepszej dokumentacji do systemu oraz zaawansowanym narzędziom administracyjnym.
> 
> W dzisiejszych czasach wiele firm nie może pozwolić sobie na stałe aktualizowanie posiadanych programów Microsoftu, co jednak obniża ich efektywność i pozycję na rynku. Takie firmy na pewno będą zainteresowane poszukiwaniem tańszych alternatyw - a te, jak widać, stają się coraz potężniejsze i pewniejsze.
> 
> źródło: www.7thguard.net

Jednak alternatywa istnieje, choć nie każdy o niej słyszał. Jest nią Linux wraz z dostarczanym z nim oprogramowaniem. Powstał on w ramach Ruchu Wolnego Oprogramowania (w znaczeniu "darmowego", a nie "powolnego") (RWO) zapoczątkowanego w 1983 roku. Linuksa stworzył student uniwersytetu w Helsinkach Linus Torvalds, który na początku lat 90. postanowił przelać książkową wiedzę na komputerowy ekran i napisać własny system operacyjny. Przyświecała mu idea stworzenia dostępnego dla wszystkich nowoczesnego środowiska pracy. Opublikował on Linuksa w Internecie za darmo. System wzbudził ogromne zainteresowanie. Do jego tworzenia dołączyło tysiące programistów ochotników z całego świata. Z dnia na dzień powstawały jego nowsze i coraz doskonalsze wersje. Po kilku miesiącach ukończono wersję podstawową - GNU/Linux, czyli połączenie jądra Linuksa i darmowych programów GNU (tworzonych w ramach RWO). Symbolem Linuksa stał się sympatyczny pingwin.

Dzisiaj Linux jest nowoczesnym systemem, który oferuje użytkownikom możliwość bezawaryjnej i wydajnej pracy. Co prawda aplikacje Windowsa nie działają na Linuksie, ale oferuje on podobne programy: pakiety biurowe, programy pocztowe, przeglądarki internetowe i wiele innych. Zapewniają one tę samą lub większą ilość funkcji i wyglądają bardzo podobnie do tych pod Windowsem. Programiści mówią o lepszym wykorzystaniu procesora, pamięci i dysku oraz o wyspecjalizowanych funkcjach - jak wywłaszczalność jądra, możliwość pracy jako system czasu rzeczywistego - i dużej elastyczności pozwalającej na pracę zarówno w systemach wbudowanych, jak i wielokomputerowych farmach klastrów. Znaczy to, że podczas robienia kilku czynności na komputerze - np. kopiowania dużych plików, skanowania - można słuchać muzyki oraz ruszać myszką bez charakterystycznych zacięć i czkawki komputera. Użytkownicy chwalą sobie stabilność systemu, prędkość działania i bezpieczeństwo. System jest dużo bardziej odporny na ataki wszelkich internetowych włamywaczy i wirusów (na Linuksa powstały tylko dwa). Ostatnie ataki wirusa zwanego Blaster unaoczniają, że systemy z rodziny Windows mają słaby poziom zabezpieczeń. Setki tysięcy zarażonych komputerów, straty idące w miliardy dolarów są tego potwierdzeniem. Linux jest niewątpliwie najbardziej zaawansowanym technologicznie systemem operacyjnym i, co najważniejsze, jest dostępny za darmo.

Krok w przyszłość


> Programy GNU, które odniosły światowy sukces:
> 
> Apache - serwer stron internetowych WWW, 68-procentowy udział na świecie
> gcc - kompilator programów w języku C
> samba - serwer plików i drukarek w sieciach z systemami Windows
> XFree86 - program wyświetlający okienka (podobne do tych z Windowsa) i umożliwiający pracę za pomocą myszy
> jądro Linuksa (tzw. kernel) - służy do komunikacji pozostałych programów ze sprzętem; używane w: komputerach, serwerach, routerach, palmtopach (Psion), telefonach komórkowych (Motorola), stacjach graficznych do produkcji filmów ("Harry Potter", "Shrek"), konsolach do gier (X-Box), specjalizowanych komputerach (np. w sondach kosmicznych)

Mimo że jest to system trudny i nieprzystosowany dla "zwykłego użytkownika", Linux stał się poważną alternatywą wobec rozwiązań Microsoftu. W ciągu ostatniego roku nasiliły się tendencje do instalacji otwartych programów w miejsce Windowsów. Linux traktowany jest jako system przydatny w miejscu pracy i nauki. W Meksyku wprowadzono reformę edukacji, której częścią było zainstalowanie 20 tysięcy systemów Linux. W Japonii poważnie myśli się o zainstalowaniu Linuksa w urzędach. W bliższych nam rejonach organy Unii Europejskiej zalecają stosowanie Wolnego Oprogramowania w systemach użyteczności publicznej. W Monachium administracja rządowa zainstalowała 14 tysięcy komputerów z Linuksem. Podobnie jest w Danii, Hiszpanii, Londynie, Austrii i Szwajcarii. Ocenia się, że używanie Linuksa stworzy możliwość wygenerowania oszczędności. Przede wszystkim zaoszczędzi się na kosztach oprogramowania, ale także stworzy możliwość rozwinięcia się lokalnych firm informatycznych. Na ogół ich działalność opiera się na sprzedaży i instalacji rozwiązań wielkich monopolistów. Teraz będą one mogły same stworzyć własne oprogramowanie (na bazie Linuksa) i sprzedać je. Pierwszym efektem rozwoju lokalnych firm będzie zmniejszenie bezrobocia.

Liczba komputerów z zainstalowanym Linuksem niewątpliwie będzie się zwiększać. Można domyślać się, że system będzie się rozwijać zarówno w stronę ułatwienia obsługi zwykłym użytkownikom, jak i lepszego przystosowania do pracy na wielkich serwerach korporacyjnych. Widoczne są również tendencje do instalacji Linuksa w urządzeniach wbudowanych, np. w palmtopach, telefonach komórkowych, robotach, a nawet w sondach kosmicznych.

Lubimy tylko Microsoft


Tymczasem w Polsce nadal nietaktem jest wspominanie w swojej ofercie handlowej o rozwiązaniach opartych na Linuksie. Firmy boją się posądzenia o niekompetencję, gdy nie oferują tylko najlepszych (tj. najdroższych) systemów Microsoftu. Głośno jest o aferze związanej z ZUS--em, który wymaga od firm rozliczania się za pomocą programu Płatnik, który działa tylko pod Windowsem. Płacisz podatki, więc używaj Windowsa!

Linux jest i pozostanie jednym z największych ludzkich osiągnięć technicznych dostępnych każdemu, i to za darmo. Nie bez przyczyny Linux został wymieniony w magazynie "Newsweek" jako jedno z ośmiu rozwiązań, które zmienią XXI wiek. Jest poważną alternatywą dla Windowsa nie tylko na serwerach, ale i w biurze. Kowalski dzięki instalacji Linuksa zaoszczędziłby 2000 złotych i mnóstwo czasu z powodu ciągłego zawieszania się komputera.
