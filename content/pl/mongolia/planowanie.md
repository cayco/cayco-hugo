+++
date = "2016-06-08"
title = "Planowanie Mongolii"
tagi = [ "Mongolia", "wyprawy", "planowanie", "motocykl"]
image = "https://c8.staticflickr.com/9/8090/29320033815_100a3da5a6_z.jpg"
lead = "W tym roku postanowiłem zmienić formułę wyjazdu i pojechać z większą grupą."
miejsca = "Mongolia"
+++



Razem z 18 motocyklistami zapisaliśmy się na wyjazd organizowany przez Kowala i Basię ([podrozemotocyklowe.com](http://www.podrozemotocyklowe.com)).

Miałem trochę obaw bo mogło być ciężko zdyscyplinować tak dużą grupę ale organizacja była naprawdę w porządku. Wyjazd był zorganizowany w luźnej formule tzn. Kowal przywozi motocykle do Nowosybirska, my tam dolatujemy a dalej każdy może generalnie robić co chce. W większości wypadków wszyscy jednak starali się trzymać grupy (szczególnie na biwakach) bo to jednak dzikie kraje są...

## Planowanie

Zwykle gdy organizuję wyjazd sam planowanie zajmuje mi bardzo dużo czasu. Teraz odeszły kwestie zaplanowania trasy i tego co chcę zobaczyć - zdałem się na doświadczenie organizatorów - byli tam już dwa razy więc chyba ogarnął ;)

### Trasa

Zaplanowana trasa wyglądała mniej więcej tak:

![Trasa](https://c3.staticflickr.com/9/8594/28801859634_719a632301_z.jpg)

Do przejechania na miejscu około 5500-6000 km (90% offroad). W Rosji (ok. 900km) jest asfalt, chyba że się zjedzie w Ałtaj. W Mongolii asfalt jest bardzo sporadycznie (głównie w miastach) ale niestety nadal go przybywa.

### Przygotowanie motocykla

Na to położyłem duży nacisk (jednak jak się okazało nadal był za mały...). Co zrobiłem:

* oleje, filtry, klocki
* sprawdzenie łożysk - tu jak się okazało lepiej było je wymienić, przynajmniej w kołach. To, że nie widać zużycia w Polsce nie oznacza, że nie padną po 2tyg w Mongolii...
* wymiana napędu (komplet)
* sprawdzenie linek, luzów itp.
* sprawdzenie popychaczy (dźwigienki) zaworowych
* wymiana płynu hamulcowego
* dobry płyn chłodniczy - warto bo na miejscu chłodnica była permanentnie zalepiona błotem
* wymiana świecy
* nowe opony (duże klocki ale z homologacją na asfalt)

Ze sobą warto wziąć:

* świecę - ja wymieniłem przed wyjazdem ale podziałała 2 tygodnie i padła
* klocki hamulcowe na przód - kolega wymienił przed wyjazdem ale prawdopodobnie przez zapowietrzony układ zdarł je po dwóch dniach
* łożyska do kół - nie miałem i żałowałem...
* pompę paliwa - paliwo jest podłe i pompy padają
* komplet dętek (na moto najlepiej założyć heavy duty, te zwykłe padały)
* zestaw do łatania dętek
* klamkę(i) na wymianę
* linkę(i) na wymianę
* olej na dolewki
* zapasowe kluczyki
* tarcze sprzęgła jak ktoś ma wątpliwości
* regulator napięcia jeśli w Twoim motocyklu lubią padać
* komplet kluczy
* linkę do holowania
* pasy transportowe - np. do spięcia bagażu gdy jednak mocowania nie wytrzymają lub do transportu moto jak się zepsuje
* śrubki, nakrętki, konektory itp.

Na wyjeździe doszedłem do wniosku, że warto mieć amortyzator skrętu - 8-10h jazdy codziennie po szutrach dość męczy a podobno amortyzator nieźle pomaga.

### Bagaż

Musi być miękki - kufry odpadają (dosłownie). Są niebezpieczne bo mogą przygnieść i coś złamać. Trudno jest je naprawić gdy po glebie zerwie się mocowanie.

Miałem sakwy od 21 brothers, rolkę od Büse i tankbaga od Wolfmana. Następnym razem spróbuję się upchnąć w Giant Loopa Great Basin (zamiast sakw). Kilka osób tak jechało więc da się. Do KTM raczej trzeba mieć to na stelażu z uwagi na wlew paliwa i raczej słabe systemy mocowania płyty bagażowej.

Z podpatrzonych patentów, kolega miał: [Gas Bag Fuel Bladder](http://giantloopmoto.com/product/gas-bag-fuel-safe-bladder/). Kilka razy musiałem wieźć po 3 butelki 1.5l z paliwem przez 200km.

### Mapy

Ja korzystałem z aplikacji Gaia GPS i mapy z OpenStreet Map. W zeszłym roku miałem ją na Islandii i się sprawdziła i tutaj było podobnie. Szkoda tylko, że okazało się, że mój telefon (iPhone 6 Plus) nadal nie znosi wibracji z kierownicy i padł mu od tego aparat. Tak samo miałem rok temu - wtedy wymieli go w ramach akcji gwarancyjnej i myślałem, że poprawili tę wadę. Niestety jak się okazało nie. Następnym razem muszę wziąć oddzielnego GPSa.

Miałem też mapę papierową. Przydaje się jak trzeba coś przeplanować lub gdy padnie elektronika.

### Sprzęt

Nie będę wrzucał całej listy tylko napiszę co mi się sprawdziło lub co było wyjątkowe:

* Namiot Coleman Ridge X2 - "psia buda". Nie da się w nim usiąść ale jest bardzo mały po spakowaniu i lekki. Dał radę w deszczach i naprawdę silnych wiatrach. Jak ktoś zniesie ciasnotę w nocy to dobre rozwiązanie znacznie zmniejszające ilość bagażu
* płachta "tarp" - to uzupełnienie namiotu. Wreszcie mi się udało znaleźć zastosowanie - rozpinałem ją na motocyklu i pod nią można było np. zrobić śniadanie gdy wokół była ulewa
* krem na komary Deet firmy 3M - straszne świństwo ale działa najlepiej
* moskitiera na komary, na głowę - w kilku miejscach były komary i meszki jak w Skandynawii
* buty Vibram Furoshiki - jeszcze mniejsze niż sandały. Nie da się w nich chodzić w górach ale wszędzie indziej dają radę i przede wszystkim są małe i lekkie.
* kapelusz wodoodporny - genialny przy zakładaniu deszczaka albo rozbijania obozowiska w deszczu
* suszone jabłka i mięso - na miejscu nie było praktycznie żadnych warzyw
* Nifuroxazyd - na zatrucia i dziwne jedzenie
* doktor polecał lek przeciwwirusowy Theraflu - jeden z dwóch dostępnych leków, które przyspieszą wyleczenie przeziębienia albo grypy. Działa, sprawdzone.

Na motocyklu pierwszy raz jechałem w zestawie zbroja + kurtka lub koszulka ADV. Zastanawiałem się czy to nie przesada z tą zbroją ale patrząc na to co się komu działo to teraz wziął bym jeszcze ortezy (miałem zwykle ochraniacze) i neck-brace.

Kask - szczękowy Nolan. Ma już kilka lat więc następnym razem wezmę coś dual sport, np. Nexxa. Wiele osób jechało też w typowych kaskach crossowych i nie narzekali.

Ogólna zasada - im mniej to waży tym lepiej. Np. z ubrań wziąłem 2 podkoszulki, bluzę, koszulkę z długim rękawem, 2 pary majtek, 2 pary skarpet, czapkę, 1 spodnie. Następnym razem w taki klimat (w nocy do 3°C w dzień do 35°C) zamiast bluzy i czapki wezmę sweter puchowy albo syntetyczny odpowiednik. Nie brałbym też podpinki do kurtki motocyklowej bo i tak używałem tylko sztormiaka.


### Wizy

Potrzebne były wizy, do zrobienia koniecznie przed wyjazdem:

* dwukrotna biznesowa wiza rosyjska - koszt 870zł 
* jednokrotna turystyczna wiza mongolska - koszt 380zł

Najlepiej skorzystać z pośrednika bo proces jest dość skomplikowany. Do Rosji jest potrzebna wiza biznesowa bo nie da się aktualnie zrobić dwukrotnej wizy turystycznej. Ważne żeby zwrócić uwagę na datę obowiązywania wizy - np. kolegom samolot przylatywał 23:45 do Moskwy a wizę mieli od 0:00 (czyli inna data) i przez to nie wpuścili ich do samolotu.

### Loty

Ja leciałem Aeroflotem z Warszawy z przesiadką w Moskwie. Lecieliśmy najnowszym Airbusem i standard był naprawdę w porządku. Możliwe są też loty przez Istambuł (z Pragi). Koszt to ok 2000zł.

### Dokumenty

Potrzebne jest:

* Międzynarodowe prawo jazdy (głównie dla ubezpieczalni jakby się coś stało)
* Zielona Karta
* Paszport (ważny jeszcze min. 6 miesięcy)
* warto mieć ubezpieczenie medyczne (przydało się...)

Na miejscu trzeba pamiętać żeby nie zgubić "imigrantki" - takiej karteczki którą dostaje się przy wjeździe.

### Waluta

Najlepiej kupić w Polsce dolary i wymienić w Nowosybirsku i w Mongolii. W Rosji bankomaty są dość powszechne i zwykle daje się płacić kartą na stacji benzynowej ale przelicznik bankowy jest niekorzystny. W Mongolii bankomaty i banki są w dużych miastach ale np. na granicy po wymianie 5 osobom po $300 bank został bez pieniędzy i reszta musiała szukać innego (w innym mieście).

![](https://c8.staticflickr.com/9/8090/29320033815_100a3da5a6_z.jpg)
